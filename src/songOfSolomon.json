{
  "Chapter1": [
    {
      "verseNum": "1",
      "speaker": "Pambungad",
      "text": "Ang awit ng mga awit, na kay Solomon:"
    },
    {
      "verseNum": "2",
      "speaker": "Dalaga",
      "text": "Halikan niya nawa ako ng mga halik ng kaniyang labi,\nDahil ang mga kapahayagan mo ng pagmamahal ay mas mabuti kaysa sa alak."
    },
    {
      "verseNum": "3",
      "speaker": "Dalaga",
      "text": "Mabango ang iyong mga langis.\nAng iyong pangalan ay gaya ng mabangong langis na ibinubuhos.\nKaya naman iniibig ka ng mga dalaga."
    },
    {
      "verseNum": "4",
      "speaker": "Dalaga",
      "text": "Isama mo ako; tumakbo tayo.\nDinala ako ng hari sa mga silid niya!\nMagalak tayo at magsaya.\nItanghal natin ang iyong mga kapahayagan ng pagmamahal nang higit kaysa sa alak.\nHindi kataka-takang mahalin ka nila."
    },
    {
      "verseNum": "5",
      "speaker": "Dalaga",
      "text": "Maitim ako, pero maganda, O mga anak na babae ng Jerusalem,\nGaya ng mga tolda ng Kedar, gaya ng mga telang pantolda ni Solomon."
    },
    {
      "verseNum": "6",
      "speaker": "Dalaga",
      "text": "Huwag ninyo akong tingnan dahil maitim ako;\nNasunog kasi ako sa araw.\nNagalit sa akin ang mga kapatid kong lalaki;\nGinawa nila akong tagapag-alaga ng mga ubasan,\nSamantalang hindi ko naaalagaan ang sarili kong ubasan."
    },
    {
      "verseNum": "7",
      "speaker": "Dalaga",
      "text": "Sabihin mo sa akin, ikaw na mahal na mahal ko,\nKung saan mo pinapastulan ang iyong kawan,\nKung saan mo ito pinahihiga sa katanghaliang-tapat.\nBakit ba ako magiging gaya ng babaeng nakabelo\nSa gitna ng mga kawan ng iyong mga kasamahan?”"
    },
    {
      "verseNum": "8",
      "speaker": "Mga anak na babae ng Jerusalem",
      "text": "Kung hindi mo alam, O pinakamaganda sa mga babae,\nSundan mo ang bakas ng kawan\nAt pastulan mo ang iyong mga batang kambing sa tabi ng mga tolda ng mga pastol.”"
    },
    {
      "verseNum": "9",
      "speaker": "Hari",
      "text": "Ihahambing kita, mahal ko, sa babaeng kabayo ng mga karwahe ng Paraon."
    },
    {
      "verseNum": "10",
      "speaker": "Hari",
      "text": "Bagay sa iyong mga pisngi ang palamuti,\nAt sa iyong leeg ang mga kuwintas."
    },
    {
      "verseNum": "11",
      "speaker": "Hari",
      "text": "Igagawa ka namin ng mga gintong palamuti,\nNa nilagyan ng mga piraso ng pilak.”"
    },
    {
      "verseNum": "12",
      "speaker": "Dalaga",
      "text": "Habang nakaupo ang hari sa kaniyang bilog na mesa,\nHumahalimuyak ang pabango ko."
    },
    {
      "verseNum": "13",
      "speaker": "Dalaga",
      "text": "Ang sinta ko ay gaya ng isang supot ng mabangong mira para sa akin,\nNa nagpapalipas ng gabi sa aking dibdib."
    },
    {
      "verseNum": "14",
      "speaker": "Dalaga",
      "text": "Ang sinta ko ay gaya ng isang kumpol ng henna para sa akin,\nSa gitna ng mga ubasan ng En-gedi.”"
    },
    {
      "verseNum": "15",
      "speaker": "Pastol",
      "text": "Napakaganda mo, mahal ko.\nNapakaganda mo. Ang iyong mga mata ay gaya ng sa mga kalapati.”"
    },
    {
      "verseNum": "16",
      "speaker": "Dalaga",
      "text": "Napakaguwapo mo, sinta ko, at kaibig-ibig ka.\nAng higaan natin ay ang damuhan."
    },
    {
      "verseNum": "17",
      "speaker": "Dalaga",
      "text": "Ang mga biga ng bahay natin ay mga sedro,\nAng kisame ay mga puno ng enebro."
    }
  ],
  "Chapter2": [
    {
      "verseNum": "1",
      "speaker": "Dalaga",
      "text": "Isa lang akong safron sa kapatagan,\nIsang liryo sa mga lambak.”"
    },
    {
      "verseNum": "2",
      "speaker": "Pastol",
      "text": "Gaya ng liryo sa gitna ng mga tinik\nAng mahal ko sa gitna ng mga dalaga.”"
    },
    {
      "verseNum": "3",
      "speaker": "Dalaga",
      "text": "Gaya ng puno ng mansanas sa gitna ng mga puno sa kagubatan\nAng mahal ko sa gitna ng mga binata.\nGustong-gusto kong umupo sa kaniyang lilim\nAt kainin ang matamis niyang bunga."
    },
    {
      "verseNum": "4",
      "speaker": "Dalaga",
      "text": "Isinama niya ako sa isang handaan,\nAt kitang-kita ng lahat na ako ang mahal niya."
    },
    {
      "verseNum": "5",
      "speaker": "Dalaga",
      "text": "Bigyan ninyo ako ng pasas at mansanas\nPara sumigla ako at lumakas;\nNanghihina ako dahil sa pag-ibig."
    },
    {
      "verseNum": "6",
      "speaker": "Dalaga",
      "text": "Hinahaplos ng kaliwang kamay niya ang ulo ko,\nAt nakayakap sa akin ang kanang kamay niya."
    },
    {
      "verseNum": "7",
      "speaker": "Dalaga",
      "text": "Sumumpa kayo, O mga anak na babae ng Jerusalem,\nSa harap ng mga gasela at babaeng usa sa parang:\nHuwag ninyong gisingin sa akin ang pag-ibig na hindi ko nararamdaman."
    },
    {
      "verseNum": "8",
      "speaker": "Dalaga",
      "text": "Naririnig ko na ang mahal ko!\nParating na siya!\nUmaakyat sa mga bundok, lumulukso sa mga burol."
    },
    {
      "verseNum": "9",
      "speaker": "Dalaga",
      "text": "Ang sinta ko ay gaya ng gasela, gaya ng batang lalaking usa.\nHayun siya, nakatayo sa likod ng aming pader,\nNagmamasid sa mga bintana,\nTumatanaw sa pagitan ng mga sala-sala."
    },
    {
      "verseNum": "10",
      "speaker": "Dalaga",
      "text": "Nagsalita ang sinta ko, sinabi niya sa akin:\n‘Bumangon ka, mahal kong napakaganda,\nSumama ka sa akin."
    },
    {
      "verseNum": "11",
      "speaker": "Dalaga",
      "text": "Tapos na ang taglamig.\nTumigil na ang pag-ulan."
    },
    {
      "verseNum": "12",
      "speaker": "Dalaga",
      "text": "Tumubo na ang mga bulaklak sa lupain,\nDumating na ang panahon ng pagtatabas,\nAt naririnig na sa ating lupain ang awit ng batubato."
    },
    {
      "verseNum": "13",
      "speaker": "Dalaga",
      "text": "Hinog na ang mga unang bunga ng puno ng igos;\nNamumulaklak na at nalalanghap ang bango ng mga punong ubas.\nBumangon ka, mahal kong napakaganda,\nSumama ka sa akin."
    },
    {
      "verseNum": "14",
      "speaker": "Dalaga",
      "text": "O kalapati ko na nasa mga puwang ng malaking bato,\nNa nasa mga uka ng bangin,\nGusto kitang makita at gusto kong marinig ang boses mo,\nDahil maganda ka at malambing ang boses mo.’”"
    },
    {
      "verseNum": "15",
      "speaker": "Mga kapatid na lalaki ng dalaga",
      "text": "Hulihin ninyo ang mga asong-gubat para sa amin,\nAng maliliit na asong-gubat na naninira ng ubasan,\nDahil namumulaklak na ang mga ubasan namin.”"
    },
    {
      "verseNum": "16",
      "speaker": "Dalaga",
      "text": "Ang sinta ko ay akin at ako ay kaniya.\nNagpapastol siya sa gitna ng mga liryo."
    },
    {
      "verseNum": "17",
      "speaker": "Dalaga",
      "text": "Bago maging mahangin at mawala ang mga anino,\nMagmadali kang bumalik, O sinta ko,\nGaya ng gasela o ng batang lalaking usa na nasa mga bundok na naghihiwalay sa atin."
    }
  ],
  "Chapter3": [
    {
      "verseNum": "1",
      "speaker": "Dalaga",
      "text": "Sa aking higaan kung gabi,\nHinahanap ko ang mahal ko.\nHinanap ko siya pero hindi ko nakita."
    },
    {
      "verseNum": "2",
      "speaker": "Dalaga",
      "text": "Babangon ako at lilibot sa lunsod;\nSa mga lansangan at liwasan,\nHahanapin ko ang mahal ko.\nHinanap ko siya pero hindi ko nakita."
    },
    {
      "verseNum": "3",
      "speaker": "Dalaga",
      "text": "Nakita ako ng mga bantay na lumilibot sa lunsod.\nTinanong ko sila, ‘Nakita ba ninyo ang mahal ko?’"
    },
    {
      "verseNum": "4",
      "speaker": "Dalaga",
      "text": "Hindi pa ako nakalalayo sa kanila,\nNakita ko na ang mahal ko.\nHinawakan ko siya at hindi binitiwan,\nAt dinala ko siya sa bahay ng aking ina,\nSa tirahan ng nagdalang-tao sa akin."
    },
    {
      "verseNum": "5",
      "speaker": "Dalaga",
      "text": "Sumumpa kayo, O mga anak na babae ng Jerusalem,\nSa harap ng mga gasela at babaeng usa sa parang:\nHuwag ninyong gisingin sa akin ang pag-ibig na hindi ko nararamdaman.”"
    },
    {
      "verseNum": "6",
      "speaker": "Mga anak na babae ng Sion",
      "text": "Ano itong dumarating mula sa ilang na gaya ng mga haliging usok,\nNa napapabanguhan ng mira at olibano,\nNg lahat ng mababangong pulbos ng isang negosyante?”"
    },
    {
      "verseNum": "7",
      "speaker": "Mga anak na babae ng Sion",
      "text": "Iyon ang higaan ni Solomon!\nAnimnapung malalakas na lalaki ang nakapalibot doon,\nMula sa malalakas na lalaki ng Israel."
    },
    {
      "verseNum": "8",
      "speaker": "Mga anak na babae ng Sion",
      "text": "Silang lahat ay may espada;\nLahat ay sinanay sa pakikipagdigma;\nBawat isa ay may espada sa tagiliran\nPara ingatan siya mula sa panganib kung gabi.”"
    },
    {
      "verseNum": "9",
      "speaker": "Mga anak na babae ng Sion",
      "text": "Iyon ang kamilya na ginawa ni Haring Solomon para sa sarili niya,\nNa gawa sa mga kahoy ng Lebanon."
    },
    {
      "verseNum": "10",
      "speaker": "Mga anak na babae ng Sion",
      "text": "Ang mga haligi ay ginawa niyang yari sa pilak,\nAng mga sandalan at patungan ng kamay ay gawa sa ginto.\nAng upuan ay gawa sa purpurang lana;\nAng loob ay pinaganda nang may pagmamahal\nNg mga anak na babae ng Jerusalem.”"
    },
    {
      "verseNum": "11",
      "speaker": "Mga anak na babae ng Sion",
      "text": "Lumabas kayo, O mga anak na babae ng Sion,\nTingnan ninyo si Haring Solomon\nNa suot ang koronang pangkasal na ginawa ng kaniyang ina para sa kaniya,\nPara sa araw ng kaniyang kasal,\nPara sa araw ng pagsasaya ng puso niya.”"
    }
  ],
  "Chapter4": [
    {
      "verseNum": "1",
      "speaker": "Pastol",
      "text": "Napakaganda mo, mahal ko.\nNapakaganda mo.\nAng mga mata mo sa loob ng iyong belo ay gaya ng sa mga kalapati.\nAng buhok mo ay gaya ng kawan ng kambing\nNa bumababa mula sa mga bundok ng Gilead."
    },
    {
      "verseNum": "2",
      "speaker": "Pastol",
      "text": "Ang iyong mga ngipin ay gaya ng kawan ng tupa\nNa bagong gupit at bagong ligo;\nLahat ay may kakambal\nAt walang isa man ang nawawala."
    },
    {
      "verseNum": "3",
      "speaker": "Pastol",
      "text": "Ang mga labi mo ay gaya ng pulang sinulid,\nAt kaakit-akit ang iyong pananalita.\nAng mga pisngi mong natatakpan ng iyong belo\nAy gaya ng hiniwang granada."
    },
    {
      "verseNum": "4",
      "speaker": "Pastol",
      "text": "Ang iyong leeg ay gaya ng tore ni David,\nNa gawa sa patong-patong na mga bato\nAt sinasabitan ng sanlibong kalasag,\nAng lahat ng bilog na kalasag ng malalakas na lalaki."
    },
    {
      "verseNum": "5",
      "speaker": "Pastol",
      "text": "Ang iyong dibdib ay gaya ng kambal\nNa anak ng isang gasela,\nNa nanginginain sa gitna ng mga liryo.”"
    },
    {
      "verseNum": "6",
      "speaker": "Dalaga",
      "text": "Bago maging mahangin at mawala ang mga anino,\nPupunta ako sa bundok ng mira\nAt sa burol ng olibano.”"
    },
    {
      "verseNum": "7",
      "speaker": "Pastol",
      "text": "Talagang maganda ka, mahal ko,\nAt wala kang kapintasan."
    },
    {
      "verseNum": "8",
      "speaker": "Pastol",
      "text": "Sumama ka sa akin mula sa Lebanon, kasintahan ko,\nSumama ka sa akin mula sa Lebanon.\nBumaba ka mula sa taluktok ng Amanah,\nMula sa taluktok ng Senir, ang taluktok ng Hermon,\nMula sa lungga ng leon, mula sa mga bundok ng mga leopardo."
    },
    {
      "verseNum": "9",
      "speaker": "Pastol",
      "text": "Nabihag mo ang puso ko, kapatid ko, kasintahan ko,\nNabihag mo ang puso ko sa isang sulyap mo lang,\nSa palawit lang ng iyong kuwintas."
    },
    {
      "verseNum": "10",
      "speaker": "Pastol",
      "text": "Kay sarap ng mga kapahayagan ng pagmamahal mo, kapatid ko, kasintahan ko!\nMas gusto ko pa ang mga kapahayagan mo ng pagmamahal kaysa sa alak\nAt ang mabangong langis na ginagamit mo kaysa sa anumang pabango!"
    },
    {
      "verseNum": "11",
      "speaker": "Pastol",
      "text": "Kasintahan ko, mula sa mga labi mo ay tumutulo ang purong pulot-pukyutan.\nPulot-pukyutan at gatas ang nasa ilalim ng iyong dila,\nAt ang damit mo ay kasimbango ng Lebanon."
    },
    {
      "verseNum": "12",
      "speaker": "Pastol",
      "text": "Ang kapatid ko, ang kasintahan ko, ay gaya ng isang nakakandadong hardin,\nIsang nakakandadong hardin, isang bukal na natatakpan."
    },
    {
      "verseNum": "13",
      "speaker": "Pastol",
      "text": "Ang iyong mga sanga ay isang hardin ng mga granada,\nNa may pinakapiling mga bunga, na may kasamang henna at mga halamang nardo,"
    },
    {
      "verseNum": "14",
      "speaker": "Pastol",
      "text": "Nardo at safron, kania at kanela,\nNa may iba’t ibang uri ng punong olibano, mira at aloe,\nKasama ng lahat ng pinakamababangong halaman."
    },
    {
      "verseNum": "15",
      "speaker": "Pastol",
      "text": "Ikaw ay isang bukal sa hardin, isang balon ng sariwang tubig,\nAt isang batis na umaagos mula sa Lebanon."
    },
    {
      "verseNum": "16a",
      "speaker": "Pastol",
      "text": "Gumising ka, O hanging hilaga;\nPumasok ka, O hanging timog.\nHumihip kayo sa aking hardin.\nIkalat ninyo ang halimuyak nito."
    },
    {
      "verseNum": "16b",
      "speaker": "Dalaga",
      "text": "Pumasok sana ang sinta ko sa kaniyang hardin\nAt kumain ng pinakapiling mga bunga nito.”"
    }
  ],
  "Chapter5": [
    {
      "verseNum": "1a",
      "speaker": "Pastol",
      "text": "Pumasok na ako sa hardin ko,\nO kapatid ko, kasintahan ko.\nNanguha na ako ng mira at mabangong halaman.\nKumain na ako ng bahay-pukyutan at pulot-pukyutan;\nIninom ko na ang aking alak at gatas.”"
    },
    {
      "verseNum": "1b",
      "speaker": "Mga anak na babae ng Jerusalem",
      "text": "Kumain kayo, mahal naming mga kaibigan!\nUminom kayo at malasing sa mga kapahayagan ng pagmamahal!”"
    },
    {
      "verseNum": "2",
      "speaker": "Dalaga",
      "text": "Tulóg ako, pero gisíng ang puso ko.\nNaririnig kong kumakatok ang sinta ko!\n‘Pagbuksan mo ako, O kapatid ko, mahal ko,\nKalapati kong walang kapintasan!\nDahil basa ng hamog ang ulo ko;\nBasa ng hamog sa gabi ang buhok ko.’"
    },
    {
      "verseNum": "3",
      "speaker": "Dalaga",
      "text": "Hinubad ko na ang mahabang damit ko.\nIsusuot ko pa ba itong muli?\nNaghugas na ako ng paa.\nDurumhan ko ba ulit iyon?"
    },
    {
      "verseNum": "4",
      "speaker": "Dalaga",
      "text": "Binitiwan ng sinta ko ang susian ng pinto,\nAt bigla akong nanabik sa kaniya."
    },
    {
      "verseNum": "5",
      "speaker": "Dalaga",
      "text": "Bumangon ako para pagbuksan ang sinta ko;\nHinawakan ng mga kamay\nAt daliri kong may langis na mira\nAng hawakan ng trangka."
    },
    {
      "verseNum": "6",
      "speaker": "Dalaga",
      "text": "Pinagbuksan ko ang sinta ko,\nPero umalis na ang sinta ko; wala na siya.\nLungkot na lungkot ako nang umalis siya.\nHinanap ko siya pero hindi ko nakita.\nTinawag ko siya, pero hindi siya sumagot."
    },
    {
      "verseNum": "7",
      "speaker": "Dalaga",
      "text": "Nakita ako ng mga bantay na naglilibot sa lunsod.\nSinaktan nila ako at sinugatan.\nKinuha ng mga bantay ang balabal ko."
    },
    {
      "verseNum": "8",
      "speaker": "Dalaga",
      "text": "Sumumpa kayo, O mga anak na babae ng Jerusalem:\nKung makita ninyo ang sinta ko,\nSabihin ninyo sa kaniya na nanghihina ako dahil sa pag-ibig.”"
    },
    {
      "verseNum": "9",
      "speaker": "Mga anak na babae ng Jerusalem",
      "text": "Bakit mo nasabing nakahihigit sa iba ang iyong sinta,\nIkaw na pinakamagandang babae?\nBakit mo nasabing nakahihigit sa iba ang iyong sinta\nAt kailangan mo pa kaming pasumpain?”"
    },
    {
      "verseNum": "10",
      "speaker": "Dalaga",
      "text": "Ang mahal ko ay guwapo at mamula-mula;\nAngat siya sa sampung libong tao."
    },
    {
      "verseNum": "11",
      "speaker": "Dalaga",
      "text": "Ang ulo niya ay ginto, pinakamagandang klase ng ginto.\nAng buhok niya ay gaya ng mga dahon ng palma na hinihipan ng hangin;\nKasing-itim ito ng uwak."
    },
    {
      "verseNum": "12",
      "speaker": "Dalaga",
      "text": "Ang mga mata niya ay gaya ng mga kalapati sa tabi ng dumadaloy na tubig,\nNa naliligo sa gatas\nAt nakaupo sa tabi ng umaapaw na imbakan ng tubig."
    },
    {
      "verseNum": "13",
      "speaker": "Dalaga",
      "text": "Ang mga pisngi niya ay gaya ng taniman ng mababangong halaman,\nMga bunton ng mababangong dahon.\nAng mga labi niya ay mga liryo, na tinutuluan ng langis na mira."
    },
    {
      "verseNum": "14",
      "speaker": "Dalaga",
      "text": "Ang mga kamay niya ay mga silindrong ginto, na may crisolito.\nAng tiyan niya ay pinakintab na garing na punô ng safiro."
    },
    {
      "verseNum": "15",
      "speaker": "Dalaga",
      "text": "Ang mga binti niya ay mga haliging marmol na nasa tuntungang ginto.\nAng hitsura niya ay gaya ng Lebanon; matangkad siya gaya ng mga sedro."
    },
    {
      "verseNum": "16",
      "speaker": "Dalaga",
      "text": "Ang mga labi niya ay napakatamis,\nAt ang lahat ng tungkol sa kaniya ay kaakit-akit.\nIyan ang sinta ko, ang mahal ko, O mga anak na babae ng Jerusalem.”"
    }
  ],
  "Chapter6": [
    {
      "verseNum": "1",
      "speaker": "Mga anak na babae ng Jerusalem",
      "text": "Nasaan ang sinta mo,\nO pinakamagandang babae?\nSaan nagpunta ang sinta mo?\nSasamahan ka namin sa paghanap sa kaniya.”"
    },
    {
      "verseNum": "2",
      "speaker": "Dalaga",
      "text": "Pumunta ang sinta ko sa hardin niya,\nSa mga taniman ng mababangong halaman,\nPara magpastol sa gitna ng mga hardin\nAt mamitas ng liryo."
    },
    {
      "verseNum": "3",
      "speaker": "Dalaga",
      "text": "Ako ay sa sinta ko,\nAt ang sinta ko ay akin.\nNagpapastol siya sa gitna ng mga liryo.”"
    },
    {
      "verseNum": "4",
      "speaker": "Hari",
      "text": "Kasingganda ka ng Tirza, mahal ko,\nKaibig-ibig na gaya ng Jerusalem,\nMakapigil-hiningang gaya ng mga hukbong nakapalibot sa mga watawat nila."
    },
    {
      "verseNum": "5",
      "speaker": "Hari",
      "text": "Huwag mo akong tingnan,\nDahil nabibihag ako ng mga mata mo.\nAng buhok mo ay gaya ng kawan ng mga kambing\nNa bumababa sa mga dalisdis ng Gilead."
    },
    {
      "verseNum": "6",
      "speaker": "Hari",
      "text": "Ang iyong mga ngipin ay gaya ng kawan ng tupa\nNa bagong ligo;\nLahat ay may kakambal,\nAt walang isa man ang nawawala."
    },
    {
      "verseNum": "7",
      "speaker": "Hari",
      "text": "Ang mga pisngi mong natatakpan ng iyong belo\nAy gaya ng hiniwang granada."
    },
    {
      "verseNum": "8",
      "speaker": "Hari",
      "text": "May 60 reyna man,\n80 pangalawahing asawa,\nAt di-mabilang na mga dalaga,"
    },
    {
      "verseNum": "9",
      "speaker": "Hari",
      "text": "Iisa lang ang kalapati kong walang kapintasan.\nSiya ang pinakaespesyal na anak para sa kaniyang ina,\nAng paborito ng nagsilang sa kaniya.\nNakita siya ng mga dalaga at sinabing maligaya siya;\nNakita siya ng mga reyna at pangalawahing asawa, at pinuri nila siya."
    },
    {
      "verseNum": "10",
      "speaker": "Hari",
      "text": "‘Sino ang babaeng ito na kaakit-akit gaya ng bukang-liwayway,\nKasingganda ng kabilugan ng buwan,\nKasindalisay ng sinag ng araw,\nAt makapigil-hiningang gaya ng mga hukbong nakapalibot sa mga watawat nila?’”"
    },
    {
      "verseNum": "11",
      "speaker": "Dalaga",
      "text": "Pumunta ako sa hardin ng mga puno ng nogales\nPara makita ang mga bagong usbong sa lambak,\nKung sumibol na ang punong ubas,\nKung namulaklak na ang mga puno ng granada."
    },
    {
      "verseNum": "12",
      "speaker": "Dalaga",
      "text": "Dahil sa kagustuhan kong iyon,\nHindi ko namalayang napunta na ako\nSa mga karwahe ng aking mabubuting kababayan.”"
    },
    {
      "verseNum": "13a1",
      "speaker": "Hari",
      "text": "Bumalik ka, bumalik ka, O Shulamita!\nBumalik ka, bumalik ka,\nPara matingnan ka namin!"
    },
    {
      "verseNum": "13a2",
      "speaker": "Mga anak na babae ng Jerusalem",
      "text": "Bumalik ka, bumalik ka, O Shulamita!\nBumalik ka, bumalik ka,\nPara matingnan ka namin!"
    },
    {
      "verseNum": "13b",
      "speaker": "Dalaga",
      "text": "Ano ba ang nakikita ninyo sa Shulamita?"
    },
    {
      "verseNum": "13c1",
      "speaker": "Hari",
      "text": "Gaya siya ng sayaw ng Mahanaim!"
    },
    {
      "verseNum": "13c2",
      "speaker": "Mga anak na babae ng Jerusalem",
      "text": "Gaya siya ng sayaw ng Mahanaim!"
    }
  ],
  "Chapter7": [
    {
      "verseNum": "1",
      "speaker": "Hari",
      "text": "Napakaganda ng mga paa mo sa iyong mga sandalyas,\nO kapuri-puring dalaga!\nAng hugis ng mga hita mo ay gaya ng mga palamuti\nNa gawa ng dalubhasang manggagawa."
    },
    {
      "verseNum": "2",
      "speaker": "Hari",
      "text": "Ang pusod mo ay isang bilog na mangkok.\nHuwag nawa itong maubusan ng tinimplahang alak.\nAng tiyan mo ay isang bunton ng trigo,\nNa napapalibutan ng mga liryo."
    },
    {
      "verseNum": "3",
      "speaker": "Hari",
      "text": "Ang iyong dibdib ay gaya ng kambal\nNa anak ng isang gasela."
    },
    {
      "verseNum": "4",
      "speaker": "Hari",
      "text": "Ang leeg mo ay gaya ng toreng garing.\nAng mga mata mo ay gaya ng mga imbakan ng tubig sa Hesbon,\nNa nasa tabi ng pintuang-daan ng Bat-rabim.\nAng ilong mo ay gaya ng tore ng Lebanon,\nNa nakatanaw sa Damasco."
    },
    {
      "verseNum": "5",
      "speaker": "Hari",
      "text": "Ang ulo mo ay gaya ng Carmel,\nAt ang buhok mo ay gaya ng purpurang lana.\nAng hari ay nabighani sa nakalugay mong buhok."
    },
    {
      "verseNum": "6",
      "speaker": "Hari",
      "text": "Napakaganda mo, at talagang kaakit-akit ka;\nO mahal kong babae, walang katulad ang ibinibigay mong saya!"
    },
    {
      "verseNum": "7",
      "speaker": "Hari",
      "text": "Ang tindig mo ay gaya ng puno ng palma,\nAt ang dibdib mo ay gaya ng mga kumpol ng datiles."
    },
    {
      "verseNum": "8",
      "speaker": "Hari",
      "text": "Sinabi ko, ‘Aakyat ako sa puno ng palma\nPara mahawakan ang mga kumpol ng bunga nito.’\nAng dibdib mo ay maging gaya nawa ng mga kumpol ng ubas,\nAt ang hininga mo ay maging kasimbango ng mansanas,"
    },
    {
      "verseNum": "9a",
      "speaker": "Hari",
      "text": "At ang bibig mo ay maging gaya ng pinakamagandang klase ng alak."
    },
    {
      "verseNum": "9b",
      "speaker": "Dalaga",
      "text": "Humagod nawa ito nang suwabe para sa sinta ko\nAt unti-unting dumampi sa mga labi ng natutulog."
    },
    {
      "verseNum": "10",
      "speaker": "Dalaga",
      "text": "Ako ay sa sinta ko,\nAt ako ang hinahanap-hanap niya."
    },
    {
      "verseNum": "11",
      "speaker": "Dalaga",
      "text": "Halika, O sinta ko,\nPumunta tayo sa parang;\nMagpahinga tayo sa mga halamang henna."
    },
    {
      "verseNum": "12",
      "speaker": "Dalaga",
      "text": "Bumangon tayo nang maaga at magpunta sa mga ubasan\nPara tingnan kung sumibol na ang punong ubas,\nKung namukadkad na ang mga bulaklak,\nKung namulaklak na ang mga puno ng granada.\nDoon ko ipapakita ang pagmamahal ko sa iyo."
    },
    {
      "verseNum": "13",
      "speaker": "Dalaga",
      "text": "Nalalanghap na ang bango ng mga mandragoras;\nNasa mga pintuan natin ang iba’t ibang klase ng piling mga bunga.\nAng mga bagong-pitas at mga pinatuyo\nAy itinabi ko para sa iyo, O sinta ko."
    }
  ],
  "Chapter8": [
    {
      "verseNum": "1",
      "speaker": "Dalaga",
      "text": "Kung gaya ka lang sana ng kapatid ko,\nNa sumuso sa dibdib ng aking ina,\nMahahalikan kita kapag nakita kita sa labas,\nAt walang kukutya sa akin."
    },
    {
      "verseNum": "2",
      "speaker": "Dalaga",
      "text": "Isasama kita;\nDadalhin kita sa bahay ng aking ina\nNa nagturo sa akin.\nPaiinumin kita ng tinimplahang alak,\nNg sariwang katas ng mga granada."
    },
    {
      "verseNum": "3",
      "speaker": "Dalaga",
      "text": "Hahaplusin ng kaliwang kamay niya ang ulo ko,\nAt yayakap sa akin ang kanang kamay niya."
    },
    {
      "verseNum": "4",
      "speaker": "Dalaga",
      "text": "Sumumpa kayo, O mga anak na babae ng Jerusalem:\nHuwag ninyong gisingin sa akin ang pag-ibig na hindi ko nararamdaman.”"
    },
    {
      "verseNum": "5a",
      "speaker": "Mga kapatid na lalaki ng dalaga",
      "text": "Sino ang babaeng ito na paparating mula sa ilang,\nNa nakahilig sa kaniyang sinta?"
    },
    {
      "verseNum": "5b",
      "speaker": "Dalaga",
      "text": "Ginising kita sa ilalim ng puno ng mansanas. Doon humilab ang tiyan ng iyong ina;\nDoon nahirapan sa panganganak ang nagsilang sa iyo."
    },
    {
      "verseNum": "6",
      "speaker": "Dalaga",
      "text": "Itatak mo ako sa iyong puso\nAt sa iyong bisig,\nDahil ang pag-ibig ay sinlakas ng kamatayan,\nAt ang bukod-tanging debosyon ay hindi nagpapadaig gaya ng Libingan.\nAng mga lagablab nito ay lagablab ng apoy, ang liyab ni Jah."
    },
    {
      "verseNum": "7",
      "speaker": "Dalaga",
      "text": "Ang pag-ibig ay hindi mapapatay ng dumadaluyong na tubig\nO matatangay man ng mga ilog.\nKung iaalok ng isang lalaki ang lahat ng kayamanan sa bahay niya para ibigin siya,\nHahamakin ito ng mga tao.”"
    },
    {
      "verseNum": "8",
      "speaker": "Mga kapatid na lalaki ng dalaga",
      "text": "Mayroon tayong nakababatang kapatid na babae,\nAt wala pa siyang dibdib.\nAno ang gagawin natin sa kaniya\nKapag may gusto nang kumuha sa kaniya bilang asawa?”"
    },
    {
      "verseNum": "9",
      "speaker": "Mga kapatid na lalaki ng dalaga",
      "text": "Kung isa siyang pader,\nPapalibutan natin ng pilak ang tuktok niya,\nPero kung isa siang pinto,\nHaharangan natin siya ng tablang sedro.”"
    },
    {
      "verseNum": "10",
      "speaker": "Dalaga",
      "text": "Isa akong pader,\nAt ang dibdib ko ay gaya ng mga tore.\nKaya ang tingin niya sa akin\nAy isang babaeng panatag."
    },
    {
      "verseNum": "11",
      "speaker": "Dalaga",
      "text": "May ubasan si Solomon sa Baal-hamon.\nIpinagkatiwala niya ang ubasan sa mga tagapag-alaga.\nBawat isa ay nagbibigay ng isang libong pirasong pilak para sa mga bunga nito."
    },
    {
      "verseNum": "12",
      "speaker": "Dalaga",
      "text": "May sarili akong ubasan, at akin lang iyon.\nKaya sa iyo na ang sanlibong pirasong pilak, O Solomon,\nAt ang dalawang daan ay sa mga nag-aalaga sa mga bunga nito.”"
    },
    {
      "verseNum": "13",
      "speaker": "Pastol",
      "text": "O ikaw na nakatira sa mga hardin,\nGustong marinig ng mga kasamahan ko ang tinig mo.\nIparinig mo iyon sa akin.”"
    },
    {
      "verseNum": "14",
      "speaker": "Dalaga",
      "text": "Magmadali ka, sinta ko,\nAt maging kasimbilis ka ng gasela\nO ng batang lalaking usa\nSa mga bundok ng mababangong halaman.”"
    }
  ]
}
